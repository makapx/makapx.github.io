---
date: 2022-08-21
linktitle: Summertime
title: Summertime
weight: 10
tags: ["minecraft", "estate"]
---

Torno a casa dopo due settimane abbondanti di vacanza e con giusto quel po' di abbronzatura che ci si guadagna dopo qualche bagno in piscina e una mezza giornata di mare. Domani ritornerò ufficialmente alla mia quotidianità, al lavoro e allo studio, e tra poco meno di due settimane sarà settembre. L'estate non mi è mai piaciuta particolarmente, soprattutto nell'adolescenza, sarà stato forse per il caldo o per il fatto che alla lunga passare le giornate a non far niente mi annoiava quasi quanto le feste a cui non volevo andare e gli eventi a cui mi rifiutavo di partecipare perché non ritenevo interessanti. Adesso che però il tempo libero si è ridotto e gli impegni si sono moltiplicati qualcosa sembra essere cambiato nel mio rapporto con l'estate. Penso mi mancherà fare da spettatrice a tutta quella vitalità, ai ragazzi e alle ragazze che entrano ed escono dalle discoteche, che passano le nottate a suonare e cantare in spiaggia. Il mare continua a non piacermi ma probabilmente perché non ho mai imparato a nuotare e non riesco a rilassarmi se c'è la possibilità di ritrovarmi con l'acqua alla gola, letteralmente. Galleggiare in piscina invece ha i suoi lati positivi, tant'è che ci ho passato ore.

Tra un tuffo e l'altro ho avuto abbastanza tempo per tirare su un magazzino e un fabbro nel server di Minecraft su cui gioco. L'idea era quella di costruire un villaggio medievale, un luogo strategico per il trading con i villager, e magari fare anche qualche altra farm, oltre a quella di ferro che abbiamo già, anche se i grandi progetti dovranno attendere vista degli esami.

Avendo finito con sistemi operativi mi restano solo gli esami di laboratorio di reti e algoritmi, che conto di dare prima di ottobre così da poter seguire le lezioni in tranquillità. Potrebbe pure restarmi un po' di tempo per realizzare qualche plugin per il server e riprendere un po' Kotlin.

Hugo sembra carino e mi ha preso abbastanza, di recente è anche uscito un video Fireship al riguardo. Ho buttato giù qualche riga per l'about page e fatto qualche esperimento con le Github actions per il deploy ma non ho ancora trovato idee per gli archetypes per il momento.

Mentre tiravo fuori i vestiti dalla valigia e contemplavo le piante appassite per via della mia assenza mi sono rimessa ad ascoltare Summertime dei My Chemical Romance. È ancora una delle mie preferite nonostante gli anni passati.
